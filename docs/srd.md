---
layout: default
title: Dokument referencyjny
parent: Dokumenty
nav_order: 1
---
# Dokument referencyjny

**Cyber** jest publikowany na licencji [CC-BY-SA 4.0](https://creativecommons.org/licenses/by-sa/4.0/).

Cyber to gra fabularna o eksploracji mrocznego świata niedalekiej przyszłości, zdominowanego przez megakorporacje i technologię. Gracze wcielają się w mieszkańców gigantycznego metropolis - zatłoczonego, hałaśliwego miasta pełnego chciwości, obłudy i podejrzanych interesów.
Bohaterowie mogą piąć się po szczeblach kariery *zaibatsu*, działać na granicy prawa jako wolni strzelcy do wynajęcia albo prowadzić ustabilizowane (aczkolwiek nie pozbawione wyzwań) życie członka jednej z tysięcy frakcji - od religijnych sekt po miejskie służby ratunkowe.

Gra bazuje na [Cairn](https://cairnrpg.com/) stworzonej przez [Yochaia Gala](https://newschoolrevolution.com/).

Autorem gry jest: [Oskar Świda](https://twitter.com/OskarSwida).

Dokumenty w formacie PDF dostępne są na [itch.io](https://oskarswida.itch.io/cyber).

- [Dokument referencyjny](#dokument-referencyjny)
  - [Wstęp](#wstęp)
  - [Tworzenie postaci](#tworzenie-postaci)
    - [Imię, przeszłość, majątek](#imię-przeszłość-majątek)
    - [Poziomy zdolności](#poziomy-zdolności)
    - [Ochrona przed trafieniem](#ochrona-przed-trafieniem)
    - [Wyposażenie](#wyposażenie)
  - [Zasady](#zasady)
    - [Zdolności](#zdolności)
    - [Dyskomfort i zmęczenie](#dyskomfort-i-zmęczenie)
    - [Rzuty obronne](#rzuty-obronne)
    - [Testy ułatwione i utrudnione](#testy-ułatwione-i-utrudnione)
    - [Walka](#walka)
    - [Ekonomia](#ekonomia)
    - [Infosfera](#infosfera)
    - [Cybermodyfikacje](#cybermodyfikacje)
    - [Reakcje BN](#reakcje-bn)
    - [Kość Przeznaczenia](#kość-przeznaczenia)
  - [Rozwój postaci](#rozwój-postaci)
    - [Fikcja](#fikcja)
    - [Ulepszenia technologiczne](#ulepszenia-technologiczne)
  - [Bohaterowie niezależni](#bohaterowie-niezależni)
    - [Najemnicy](#najemnicy)
    - [Tworzenie bohaterów niezależnych](#tworzenie-bohaterów-niezależnych)

## Wstęp

**Cyber** został zaprojektowany w oparciu o następujące zasady:

- **Neutralność**: Rolą prowadzącego, działającego jako neutralny arbiter, jest jasne przedstawianie zasad gry, sytuacji, bohaterów niezależnych i narracji.
- **Brak klas postaci**: rola i umiejętności postaci nie są ograniczone przez jedną klasę. Zamiast tego, ekwipunek, cybermodyfikacje i doświadczenia z gry definiują jej specjalizację.
- **Śmierć**: postacie mogą być potężne, ale można je również skrzywdzić na wiele sposobów. Śmierć zawsze czyha tuż za rogiem, ale nigdy nie jest przypadkowa ani nie nadchodzi bez ostrzeżenia.
- **Najpierw fikcja**: rzut kośćmi nie zawsze odzwierciedla trudność wyzwania czy wynik starcia. Sukces i porażka są ustalane przez prowadzącego w dialogu z graczami, w oparciu o elementy świata gry.
- **Rozwój**: postacie zmieniają się poprzez rozwój w świecie gry, zdobywają nowe umiejętności i zdolności, próbując przetrwać niebezpieczne wydarzenia oraz pokonywać przeszkody.
- **Gracz podejmuje decyzje**: gracze powinni zawsze rozumieć powody, które skłoniły ich do podjęcia decyzji, a informacje o potencjalnym ryzyku powinny być przekazywane często i w sposób nieskrępowany.
- **Wspólne cele**: gracze angażują się we wspólną wizję świata, współdzielą cele postaci i wyzwania grupowe. Dlatego też, uczestnicy gry zazwyczaj działają razem w celu osiągnięcia wspólnego celu, jako drużyna.

## Tworzenie postaci

### Imię, przeszłość, majątek

Wybierz imię dla swojej postaci oraz jej [przeszłość](./background.md), która informuje o wiedzy i potencjalnych umiejętnościach wynikających z doświadczenia życiowego bohatera.
Rzuć **1k4** i pomnóż przez **1000** - to początkowa ilość kredytów, które posiada Twoja postać. Mogą one zostać użyte do zakupu ekwipunku startowego (patrz [Wyposażenie](#wyposażenie) i [Ekonomia](#ekonomia)).

### Poziomy zdolności

Postacie graczy posiadają trzy współczynniki opisujące zdolności:

- **Biologia (BIO)** - ogół cech fizycznych: budowa, wytrzymałość, zwinność, zręczność, refleks
- **Psychika (PSY)** - ogół cech mentalnych i socjalnych: inteligencja, wiedza, siła woli, empatia, kontakty
- **Interfejs (INF)** - cechy związane z wykorzystaniem technologii: umiejętności operowania w Infosferze, odporność na cyberatak, poziom integracji z cybermodyfikacjami.

Podczas tworzenia postaci, gracz powinien rzucić **3k6** kolejno dla każdej zdolności. Po wykonaniu wszystkich rzutów można wymienić wartości pomiędzy dwoma wybranymi zdolnościami.

> **Przykład:**
> Miko rzuca na **BIO** swojej postaci i uzyskuje wyniki **2**, **4**, **6**, dające w sumie **12**. Następne dwa rzuty dają **9** dla **PSY** oraz **13** dla **INF**. Miko decyduje się na wymianę **12** z **9**, a zatem jej postać ma **9 BIO**, **12 PSY** i **13** **INF**.

### Ochrona przed trafieniem

Rzuć **1k6** aby określić początkową wartość atrybutu **Ochrona przed trafieniem** (OCHR), który odzwierciedla umiejętność unikania obrażeń w walce. OCHR nie opisuje zdrowia ani wytrzymałości postaci; postacie nie tracą też tego współczynnika na zbyt długi czas (patrz [Leczenie](#leczenie)).

### Wyposażenie

Postacie mają w sumie **4 miejsca** na ekwipunek, przy czym każde z nich opisuje konkretną lokalizację:

- 2 miejsca  - **ręce** postaci, czyli to co bohater aktualnie trzyma - broń, narzędzia itp.
- 2 miejsca - **ciało** postaci - dowolne miejsce typu plecy, pas, klatka piersiowa. Mogą służyć do zamocowania innego pojemnika np. plecaka czy torby.

Większość przedmiotów zajmuje jedno miejsce a małe przedmioty mogą być pakowane razem. Miejsca na ekwipunek są koncepcją abstrakcyjną i mogą być zmieniane przez prowadzącego wedle uznania.

Przedmioty **nieporęczne** zajmują dwa miejsca i są zazwyczaj dwuręczne lub niewygodne do noszenia.

Torby, plecaki, wózki i cybermody mogą zwiększać ilość miejsc. **Pojemniki** mocowane do ciała postaci lub wymagające użycia ręki zajmują **jedno miejsce**.

> Przykład:
> John bierze na akcję plecak, który zwiększa ilość miejsc ekwipunku o 4. Plecak trzeba jednak założyć na plecy, więc zajmie on jedno miejsce. Finalnie zatem John powiększył ilość miejsc o 3. Jeśli zdecydowałby się na wózek, który musi ciągnąć jedną ręką, to nadal przedmiot ten zajmuje jedno miejsce. W przypadku pojazdu transportowego, wózka automatycznego itp., pojemniki nie zajmują miejsca.

**Ograniczenie pojemności ekwipunku**: maksymalna ilość miejsc w ekwipunku nie może przekroczyć maksymalnego poziomu zdolności BIO postaci.

Postać nie może nosić więcej przedmiotów niż pozwala na to łączna ilość miejsc ekwipunku. Każda postać, która ma **pełny ekwipunek** (przedmioty i zmęczenie razem) zostaje zredukowana do **0 OCHR**.

Oprócz ekwipunku startowego (kupowanego za początkowe kredyty), podczas tworzenia postaci, każdy gracz może wybrać **dowolną ilość cybermodyfikacji za darmo**, ale koszt tych ulepszeń nie może przekroczyć `20 000 ℂ`.

## Zasady

### Zdolności

Każda z trzech zdolności jest używana w innych sytuacjach (patrz [rzuty obronne](#rzuty-obronne)).

- **Biologia (BIO)** - w sytuacjach ryzykownych wymagających siły fizycznej, zręczności, zwinności czy wytrzymałości.
- **Psychika (PSY)** - w przypadku kłopotów, których można uniknąć dzięki inteligencji, wiedzy, sile woli lub interakcjom społecznym.
- **Interfejs (INF)** - w unikaniu zagrożeń związanych z Infosferą, cybermodyfikacjami lub sterowaniem urządzeniami.

### Dyskomfort i zmęczenie

Postać pozbawiona możliwości zaspokojenia kluczowej potrzeby (takiej jak jedzenie lub odpoczynek) albo poddana długotrwałej presji psychicznej, odczuwa **dyskomfort** i **nie może odzyskać punktów OCHR ani punktów zdolności**.

Każda osoba odczuwająca dyskomfort przez więcej niż jeden dzień, zaznacza w polach ekwipunku **Zmęczenie**, jedno na każdy dzień, zaczynając od wolnych miejsc a następnie zaznaczając miejsca zajęte przez przedmioty.

Każde Zmęczenie blokuje jedno miejsce ekwipunku i trwa do czasu, aż postać będzie w stanie się zregenerować (np. odpoczywając całą noc w bezpiecznym miejscu). Po wypoczynku, postać odzyskuje *wszystkie* zajęte miejsca.

**Stymulanty**: istnieje możliwość pozbycia się zmęczenia poprzez zażycie stymulantów. W tym celu gracz zużywa jedną dawkę stymulantu i rzuca kością **k4**. Wynik oznacza odzyskaną ilość miejsc w ekwipunku (poprzez usunięcie Zmęczenia).  

Miejsca zablokowane przez Zmęczenie nie mogą być wykorzystane do noszenia ekwipunku. Jeśli gracz musi zaznaczyć Zmęczenie na miejscu już zajętym przez jakiś przedmiot, rzecz tę należy odłożyć lub wyrzucić.
Każda postać, która ma **pełny ekwipunek** (przedmioty i zmęczenie razem) zostaje zredukowana do **0 OCHR**.
Pojemność ekwipunku jest  też pewną  mia­rą  wytrzymałości postaci, złożeniem tęży­z­ny fizycznej i determinacji psy­chi­cz­nej wyznaczanej przez rozmiar baga­żu, który jest w stanie unieść bohater.

Postacie mogą również odczuwać dyskomfort lub otrzymać punkty Zmęczenia poprzez wydarzenia w fikcji lub jako efekt niektórych akcji (np. aktywacja niektórych cybermodyfikacji).

### Rzuty obronne

Rzut obronny to test, który pozwala uniknąć negatywnych skutków ryzykownych wyborów i okoliczności. Gracze **rzucają k20**, odejmują modyfikatory z cybermodów (jeśli mogą i chcą) a następnie porównują wynik z poziomem wybranej zdolności. Jeśli wynik rzutu jest **równy lub niższy** od poziomu zdolności, test został **zdany**. W przeciwnym razie, test się nie udaje. **1 to zawsze sukces**, a **20 to zawsze porażka**.

W *Cyber* wykonuje się w zasadzie tylko ten jeden rodzaj testu - sprawdzamy, czy postaci udało się uniknąć zagrożenia lub ryzyka. Przy czym, jeśli sytuacja zagrożenia posiada dwie aktywne strony, **rzut wykonuje ta**, dla której zagrożenie określamy jako **większe**.

Można to ująć tak:

- jeśli postać wykonuje ryzykowną czynność, która nie angażuje innych postaci (wspina się, wyłamuje drzwi, hakuje węzeł Infosfery) - zdany test likwiduje ryzyko niepowodzenia
- jeśli postać wykonuje czynność, której aktywnie przeciwdziała inna postać (poza walką) - rzut obronny eliminuje ryzyko, że przeciwnik przeszkodzi w realizacji celu.

> Przykłady:
>
> Ada próbuje otworzyć zamek elektroniczny bez znajomości kodu więc wykonuje test INF. Zdany test oznacza, że udało jej się oszukać system i drzwi się otwierają.

> Kumiko ściga się z pojazdem ochrony, który próbuje zajechać jej drogę. Manewry pojazdu zależne są od jej refleksu i zręczności więc musi wykonać test BIO. Zdany test oznacza, że da radę uciec ochronie.

> Robert próbuje odnaleźć zaginionego członka rodziny, w tym celu zwraca się o pomoc do znajomego gangu ulicznego. Zdany test PSY oznacza, że uzyskał jakieś informacje na temat poszukiwanego.

### Testy ułatwione i utrudnione

Czasami prowadzący chciałby zaznaczyć, że unikanie ryzyka lub negatywnych skutków działań (poza walką) jest dla danej postaci łatwiejsze lub trudniejsze ze względu na <u>okoliczności zewnętrzne</u>, niezależne od zdolności bohatera.

Prowadzący może w takiej sytuacji określić test jako **Łatwy** lub **Trudny**.

- przy teście **łatwym** gracz rzuca **dwiema** kośćmi k20 a następnie wybiera **niższy** wynik.
- przy teście **trudnym** gracz rzuca **dwiema** kośćmi k20 a następnie wybiera **wyższy** wynik.

### Walka

#### Rundy

Gra zazwyczaj toczy się bez ścisłego rozliczania czasu. W walce lub okolicznościach, w których czas jest pomocny, użyj rund, aby śledzić, kiedy coś się wydarzy. **Runda** zajmuje około dziesięciu sekund czasu gry i składa się z tur.

#### Akcje

W swojej turze postać może **poruszyć się** na odległość do 12 metrów i **wykonać jedną akcję**. Może to być atak, drugi ruch lub inne rozsądne działanie.

W każdej rundzie, gracze deklarują co robią, zanim rzucone zostaną jakiekolwiek kości. Jeśli jakaś postać próbuje czegoś ryzykownego, prowadzący żąda od odpowiednich graczy lub BN wykonania rzutu obronnego. Wszystkie akcje, ataki i ruchy odbywają się jednocześnie.

#### Kolejność działań

Prowadzący powinien sygnalizować najbardziej prawdopodobne działania oponentów w trakcie starcia.
Jeśli gracz chce zacząć działać przed przeciwnikami, to na początku walki powinien zdać test odpowiedniej cechy: BIO dla walki w świecie fizycznym lub PSY w przypadku starcia w Infosferze.

> **Przykład:** *Bea przypadkowo natknęła się na teren, na którym grasuje gang przemytników. Aby móc działać przed nimi, musi wykonać test BIO. Nie udaje jej się, więc przemytnicy atakują pierwsi.*

#### Atak i obrażenia

Atakujący rzuca **kością obrażeń** dla swojej broni i dla obrażeń fizycznych (zadawanych w BIO) odejmuje **pancerz** celu, a następnie odejmuje pozostałą liczbę obrażeń od **OCHR** przeciwnika.

Ataki **bez broni** zawsze zadają **1k4 obrażeń**.

Jeśli liczba obrażeń przekracza aktualną OCHR przeciwnika, pozostałe punkty **zmniejszają odpowiednią zdolność** postaci (BIO dla walki w świecie fizycznym, INF dla starcia w Infosferze lub broni EMP).

- Zredukowanie którejś ze zdolności postaci do zera oznacza:
  - BIO - śmierć fizyczną postaci
  - PSY - katatonię a po potencjalnym wyleczeniu, poważne problemy psychiczne (fobie, lęki) wymagające specjalistycznej opieki lub społeczne (trwałe wykluczenie z pewnych środowisk)
  - INF - blokadę dostępu do Infosfery do momentu odzyskania przynajmniej jednego punktu tej zdolności i awarię wszystkich cybermodyfikacji

#### Wielu atakujących

Jeśli kilka postaci atakuje tego samego przeciwnika, rzuć **wszystkimi** kośćmi obrażeń i zachowaj jeden **najwyższy** wynik.

#### Modyfikatory ataku

Jeśli walczysz ze **słabszej pozycji** (np. przez osłonę lub ze związanymi rękoma), atak jest **osłabiony** i atakujący musi rzucić **1k4 obrażeń**, bez względu na kość obrażeń ataku.

Jeśli walczysz **w przewadze** (np. przeciwko bezbronnemu wrogowi lub poprzez odważny manewr), atak jest **wzmocniony**, pozwalając atakującemu na zadanie **1k12 obrażeń** zamiast normalnej liczby.

Jeżeli modyfikacja 1k4/1k12 jest niewystarczająca do waszego stylu gry, można zdefiniować **poziom osłabienia/wzmocnienia** ataku liczony jako **ilość rodzajów kości** o jakie zmniejszamy/zwiększamy atak. Poziom osłabienia/wzmocnienia jest ustalany przez prowadzącego w zależności od okoliczności.
Dostępne kości ataku to: `k4, k6, k8, k10, k12`. W takim przypadku poziom osłabienia/wzmocnienia jest wartością pomiędzy `-4` a `4`.

> Przykład:
> John rzuca się za skrzynie, żeby osłonić się przed ostrzałem strażników. Skrzynie są metalowe więc prowadzący uznaje, że stanowią na tyle dobrą osłonę, że osłabiają ataki o 2. W tym przypadku strażnik, który miał kość ataku k12, rzuca kością k8. Drugi strażnik strzelał z pistoletu k6, osłabienie o 2 co prawda wykracza poza skalę ale nie może dawać kości mniejszej niż minimalna, więc strzał rozliczany jest kością k4.

#### Broń podwójna

Jeśli atakujesz dwoma rodzajami broni jednocześnie, rzuć obiema kostkami obrażeń i zatrzymaj pojedynczy, **najwyższy** wynik.

#### Podmuch

Ataki z cechą **Podmuch** wpływają na wszystkie cele w oznaczonym obszarze i są rzucane oddzielnie dla każdej dotkniętej postaci. Podmuch odnosi się do całej grupy efektów obszarowych, od klasycznej eksplozji, przez potężne ciosy rozszczepiające, aż po uderzenie meteorytu. Jeśli nie jesteś pewien ile celów może zostać dotkniętych, rzuć odpowiednią kością obrażeń, aby uzyskać wynik.

#### Obrażenia krytyczne

Obrażenia, które redukują OCHR celu poniżej zera, zmniejszają BIO/INF celu o ich pozostałą ilość. Ofiara musi wykonać rzut obronny BIO/INF (aktualna wartość, łącznie z cybermodyfikacjami ale już po redukcji), aby uniknąć **obrażeń krytycznych**. Dodatkowo, niektórzy wrogowie posiadają specjalne umiejętności lub efekty, które są uruchamiane, gdy ich cel nie zaliczy testu na obrażenia krytyczne.

Każda postać, która otrzyma obrażenia krytyczne w BIO, nie może zrobić nic poza słabym czołganiem się i kurczowym chwytaniem się resztek życia. Jeśli otrzyma pomoc i będzie mogła odpocząć, jej stan ulegnie stabilizacji. Jeśli postać nie będzie leczona, umrze w ciągu godziny.

Każda postać, która otrzyma obrażenia krytyczne w INF, zostaje unieruchomiona w Infosferze (nie może się przemieszczać pomiędzy węzłami ani odłączyć od sieci) lub wszystkie jej cybermodyfikacje tymczasowo przestają działać jeśli operuje w świecie fizycznym.

**Czarny LOD** oraz **broń EMP** posiadają dodatkowy efekt obrażeń krytycznych: *"jeśli cel posiada neuroprocesor, zadaj tyle punktów obrażeń w PSY celu ile zostało zadanych w INF w tej turze"*.

#### Pancerz

Jeśli walczysz w świecie fizycznym, zanim określisz obrażenia na OCHR, od wyniku rzutów na obrażenia odejmij wartość **Pancerza** celu. Tarcze, zbroje, cybermodyfikacje mogą zapewniać dodatkową obronę (np. +1 do pancerza), ale tylko wtedy, gdy przedmiot jest trzymany lub noszony.

Efekt pancerza w Infosferze można uzyskać dzięki aktywacji odpowiedniego oprogramowania.

Nikt nie może mieć więcej niż **3 punkty** Pancerza.

#### Odwrót

Ucieczka w trudnej sytuacji zawsze wymaga udanego rzutu obronnego odpowiedniej zdolności (BIO dla walki fizycznej, INF w Infosferze), jak również bezpiecznego miejsca, do którego można uciec.

#### Oddziały

Duże grupy podobnych wojowników walczących razem są traktowane jako pojedyncze **oddziały**. Kiedy oddział otrzymuje krytyczne obrażenia, zostaje rozproszony lub znacznie osłabiony. Kiedy osiągnie 0 BIO, zostaje zniszczony.

Ataki jednostek na oddziały są [osłabione](#modyfikatory-ataku) (z wyjątkiem obrażeń od [podmuchu](#podmuch)).

Ataki oddziałów na jednostki są [wzmocnione](#modyfikatory-ataku) i zadają obrażenia takie jak od [podmuchu](#podmuch).

#### Morale

Podczas starcia, gdy pierwszy z wrogów polegnie i ponownie, gdy grupa wrogów straci połowę swojej liczby - nieprzyjaciele muszą zdać test **PSY**, aby pozostać na polu bitwy. Niektóre grupy mogą używać **PSY swojego lidera** zamiast własnego. Samotni wrogowie muszą wykonać rzut obronny PSY gdy ich OCHR spadnie do zera. Morale nie stosuje się do postaci graczy.

#### Leczenie

Odpoczynek przez kilka chwil przywraca utracone punkty OCHR, ale może narazić postać na niebezpieczeństwo.

Utracone punkty BIO lub PSY można zazwyczaj przywrócić poprzez tygodniowy odpoczynek wspomagany przez systemy medyczne lub odpowiedniego specjalistę.

Utracone punkty INF wymagają wizyty u specjalisty od naprawy interfejsów lub samodzielnej naprawy jeśli postać jest cybertechnikiem.

**Kalibracja**: Jeśli INF postaci wynosi **zero**, bohater może dokonać samodzielnej kalibracji interfejsu odzyskując **jeden** punkt INF. Kalibracja wymaga bezpiecznego miejsca i zajmuje około godziny.

### Ekonomia

Globalną walutą w grze jest **kredyt** oznaczany symbolem **ℂ**.

Postacie zaczynają grę z pulą **1k4 * 1000** kredytów.

Wszystkie podstawowe produkty i usługi takie jak żywność, sprzęt AGD, proste narzędzia itp. oferowane są w postaci miesięcznego abonamentu o różnym poziomie. Różnice leżą przede wszystkim w jakości tych artykułów a nie ich rodzaju.
W sklepach produkty oznaczane są kolorową nalepką symbolizującą poziom abonamentu tak, żeby klient wiedział, które z nich może włożyć do koszyka.
Wyjątkiem od tego systemu abonamentowego są artykuły, usługi i sprzęt specjalistyczny:

- broń i pancerz
- pojazdy i drony
- specjalistyczny sprzęt laboratoryjny, wojskowy, budowlany
- usługi inżynierskie, badawcze, ochroniarskie, medyczne, naprawcze

Część z wyjątków powyżej ma swoje oddzielne cenniki a pozostałe zależą od konkretnej potrzeby i oferty - będą zatem przedmiotem negocjacji pomiędzy postaciami graczy a bohaterami niezależnymi.
Wszelki sprzęt uznawany oficjalnie za nielegalny wymaga odpowiednich kontaktów i może mieć dowolną cenę.

Szczegółowy wykaz produktów i usług oraz ich cen znajdziesz w [dodatku](./equipment.md).

### Infosfera

**Infosfera** to globalna sieć komputerowa, która łączy niemal wszystkie urządzenia i systemy służące człowiekowi. Poszczególne skupiska danych określane są węzłami i reprezentowane jak odpowiedniki "miejsc" w świecie fizycznym.

Każda postać ma możliwość interakcji z siecią za pomocą awatara reprezentującego danego bohatera. Podłączenie do sieci nie wymaga dodatkowego wyposażenia i odbywa się w sposób bezprzewodowy.

Istnieje możliwość zablokowania dostępu do Infosfery aczkolwiek wszelkie urządzenia, które to realizują są oficjalnie **nielegalne**.

Każda postać może wykonywać pewien zestaw standardowych czynności w Infosferze:

- wyszukiwanie informacji
- kontakt z osobami o znanym adresie lub miejscami publicznymi
- pozyskiwanie informacji publicznej
- dostęp do produktów i usług oferowanych w Infosferze

Wszystkie inne działania takie jak: **hakowanie, ochrona, dostęp do zastrzeżonej informacji** wymagają cybermodyfikacji określanej jako **neuroprocesor**.

**Działania w Infosferze** są rozstrzygane podobnie jak w świecie fizycznym, z tą różnicą, że współczynnikiem branym pod uwagę przy rzutach obronnych jest Interfejs. Podobnie, w sytuacji gdy OCHR postaci spadnie do zera, zdolnością, która jest redukowana przez ataki jest Interfejs zamiast Biologii.

**Blokada**: zredukowanie INF postaci do zera oznacza, że nie może ona korzystać z Infosfery do momentu odzyskania przynajmniej jednego punktu tej zdolności.

**Hakowanie**: Węzły sieci mogą posiadać określony poziom OCHR oraz poziom INF. Aby uzyskać dostęp do takiego węzła (bez zgody właściciela), gracz musi zredukować jego ochronę do zera. W tym celu wymagane jest wykonanie ataków za pomocą neuroprocesora. Po usunięciu ochrony, gracz przejmuje kontrolę nad węzłem na **tyle rund** ile wynosi jego **aktualny poziom INF**.

**Niszczenie danych**: Po zredukowaniu OCHR węzła do zera, gracz może nadal wykonywać atak ale tym razem będzie zmniejszał INF węzła. Zredukowanie **INF węzła do zera** oznacza bezpowrotne **zniszczenie danych lub programu** (o ile ich właściciel nie miał kopii zapasowej). Zmniejszanie INF węzła do wartości innych niż zero nie daje żadnych efektów w grze.

**Zapora**: postacie graczy mogą również aktywnie chronić węzły Infosfery. W tym celu należy posiadać neuroprocesor i zdać test INF. Sukces oznacza, że w następnej turze ten węzeł jest całkowicie odporny na hakowanie.

**Logiczne Oprogramowanie Defensywne (LOD)**: węzły Infosfery mogą posiadać automatyczne systemy obronne. Oznacza to, że posiadają dodatkowy współczynnik **LOD** wyrażany w **kościach ataku** (k4 do k12). W każdej rundzie hakowania wykonują atak na postać, redukując jej OCHR i INF. W żargonie hakerów LOD dzieli się na "biały" i "czarny".

**Czarny LOD** (oficjalnie nielegalny), posiada dodatkową cechę:
- *Obrażenia krytyczne*: zadaj w PSY celu, tyle samo punktów obrażeń ile zadałeś w INF w tej turze.

**Programy**: każda postać z neuroprocesorem może używać **infodeku** (nie zajmuje miejsca w ekwipunku) do przechowywania **programów**. Programy mogą wspomagać gracza przy hakowaniu lub obronie węzłów, wymagają jednak **aktywacji**.  Infodek może przechowywać dowolną ilość programów.

**Aktywacja oprogramowania**: Aby wykorzystać funkcje programu zapisanego na infodeku, postać musi aktywować oprogramowanie za każdym razem gdy zechce go użyć. Aktywacja wymaga zaznaczenia jednego punktu Zmęczenia w ekwipunku ale **nie liczy się** jako akcja w rundzie. Maksymalna ilość programów jaką może aktywować haker jest równa **aktualnemu** poziomowi zdolności **Interfejs**.

Wyjątkiem od powyższej reguły są programy użytkowe, które nie modyfikują współczynników w mechanice gry, nie zadają obrażeń ani nie mają efektów typu "obrażenia krytyczne" - tego oprogramowania można użyć bez aktywacji. Przykładem takiego programu może być program strażniczy, który uruchamia alert po zarejestrowaniu określonego zdarzenia.

**Tworzenie oprogramowania**: podobnie jak w przypadku cybermodyfikacji, gracze mogą tworzyć własne oprogramowanie dowolnie opisując jego efekty i dopasowując je do współczynników modyfikujących mechanikę gry.

| Rodzaj oprogramowania   | Efekt                                                    |            Cena             |
| ----------------------- | -------------------------------------------------------- | :-------------------------: |
| Wzmacniacz obliczeniowy | +1 do OCHR postaci w Infosferze                          |            1000             |
| Tarcza                  | +1 Pancerza przy rozliczaniu ataku w Infosferze          |            10000            |
| Wzmacniacz neuralny     | +1 INF przy teście w Infosferze                          |            7000             |
| Lodołamacz              | Dodatkowe obrażenia podczas hakowania                    | rodzaj kości obrażeń * 1500 |
| Wirus bojowy            | Obrażenia krytyczne zadające uszkodzenia                 | rodzaj kości obrażeń * 500  |
| Wirus mutagenny         | Obrażenia krytyczne bez dodatkowych uszkodzeń            |            1500             |
| Użytkowe                | Dodatkowa funkcjonalność nie zwiększająca współczynników |            1000             |

### Cybermodyfikacje

Każda postać może sobie zainstalować cybermodyfikacje w ilości nie przekraczającej poziomu zdolności **Interfejs**. Istnieje możliwość zwiększenia tej liczby kosztem degeneracji psychiki postaci. Gracz  może w dowolnym momencie zainstalować **dodatkowe wszczepy** pod warunkiem **zmniejszenia maksymalnego poziomu Psychiki** postaci - jeden wszczep wymaga zredukowania poziomu PSY o jeden punkt. Usunięcie nadmiarowego wszczepu przywraca punkt Psychiki.

> Przykład: Wartość współczynnika Interfejs *Johna Kowalsky'ego* wynosi 10 a jego Psychika jest na poziomie 16. Oznacza to, że może on standardowo zainstalować 10 cybermodyfikacji. Gdyby jednak chciał dodać postaci jeszcze dwa wszczepy, może to zrobić pod warunkiem, że zmniejszy PSY do 14. Jego psychika pozostanie na poziomie 14 dopóki będzie miał zainstalowane nadmiarowe cybermodyfikacje.

Postać, której **aktualny poziom INF wynosi zero** nie może aktywować cybermodyfikacji - przestają one działać dopóki bohater nie odzyska **przynajmniej jednego** punktu Interfejsu.

**Aktywacja**: każdy element cybermodyfikacji, który wpływa na mechanikę gry (modyfikatory do rzutów obronnych, obrażenia krytyczne) wymaga **aktywacji** za **każdym razem** gdy postać zechce go użyć. Aktywacja wymaga zaznaczenia jednego punktu Zmęczenia w ekwipunku ale **nie liczy się** jako akcja w rundzie.
Elementy cybermodyfikacji, nie oznaczone jako wymagające aktywacji, dają efekt trwały a ich używanie nie podnosi zmęczenia postaci.

Więcej informacji na temat tworzenia cybermodyfikacji oraz ich cen można znaleźć w [dodatku](./cybermod.md).

### Reakcje BN

Kiedy postacie napotkają Bohatera Niezależnego, którego reakcja na to spotkanie nie jest oczywista, prowadzący może rzucić **2k6** i sprawdzić w poniższej tabeli:

|   2   |   3-5    |    6-8    |   9-11   |   12    |
| :---: | :------: | :-------: | :------: | :-----: |
| Wrogi | Ostrożny | Ciekawski | Uprzejmy | Pomocny |

### Kość Przeznaczenia

Od czasu do czasu będziesz chciał wprowadzić jakiś element losowości (np. pogoda, unikalna wiedza postaci, itp).
W takich sytuacjach **rzuć 1k6**.

- Wynik **4 lub więcej** oznacza decyzję **korzystną** dla graczy.
- Wynik **3 lub mniej** oznacza rozwiązanie **niekorzystne**.

Przed rzutem warto klarownie opisać graczom zarówno korzystne jak i niekorzystne jego skutki.

Może się również zdarzyć, że prawdopodobieństwo danego rozstrzygnięcia jest inne niż 50%, wtedy decyzja korzystna (i odpowiednio też niekorzystna) może wynikać z większej (na przykład 2 lub więcej) albo mniejszej (na przykład 5 lub więcej) ilości wyników rzutu.

## Rozwój postaci

W *Cyber* nie używamy pojęcia poziomu postaci ani idei punktów doświadczenia. Nie oznacza to jednak, że bohaterowie nie będą podlegali zmianom w trakcie kolejnych rozgrywek.

### Fikcja

Zasadniczą koncepcją rozwoju w *Cyber* jest zmiana postaci w świecie gry. Zmiana ta niekoniecznie musi oznaczać, że postać staje się silniejsza, mądrzejsza czy bardziej wytrzymała (niestety!), dlatego nie skupiamy się na mechanizmach podnoszenia współczynników postaci. Zamiast tego, zmiany zachodzące w naszym bohaterze czy bohaterce będą efektem wydarzeń w świecie fikcji, decyzji podejmowanych przez postać i przygód w których weźmie udział.

### Ulepszenia technologiczne

Jedną z charakterystycznych cech nurtu cyberpunk jest wykorzystanie technologii do zwiększania ludzkich możliwości. Dla graczy, którzy dobrze czują się z mechanizmami podnoszenia współczynników postaci jest to kolejna opcja do wykorzystania.

Cybermodyfikacje ograniczone są jedynie wyobraźnią grających i mogą zmieniać dosłownie każdy element mechaniczny gry: zdolności postaci, rodzaje rzutów obronnych, kości ataku, poziom OCHR czy pojemność ekwipunku.
W ten sposób można dowolnie zmienić bohatera, staje się to jedynie kwestią pieniędzy i dostępności danych technologii.

## Bohaterowie niezależni

### Najemnicy

Postacie mogą wynająć **najemników** do pomocy w swoich wyprawach. Aby stworzyć najemnika, należy **rzucić 3k6** dla każdej z jego zdolności, następnie przydzielić mu **1k6 OCHR** oraz prostą **broń (k6)**. Kolejnym krokiem może być losowanie jego przeszłości w celu stworzenia dokładniejszego opisu pomocnika.
Najemnicy nie posiadają własnych cybermodyfikacji ale gracz może ich wyposażyć na swój koszt, jeśli zechce.

Średni **miesięczny koszt** utrzymania najemnika, to **100 * poziom jego najlepszej zdolności**.

### Tworzenie bohaterów niezależnych

Użyj poniższego szablonu, aby zdefiniować Bohatera Niezależnego:

**Imię/nazwa**  
X OCHR, X Pancerz, X BIO, X PSY, X INF, Broń (kX, przedmioty specjalne, cechy)

- Opis wyglądu, zachowania, celów i pragnień
- Cecha, taktyka lub osobliwość, która czyni tę postać wyjątkową
- Szczególne wyposażenie

#### Zasady ogólne

- Interpretacja poziomów zdolności (dostosuj w razie potrzeby):
  - 3 - ubogi/niedostateczny
  - 6 - słaby,
  - 10 - średni,
  - 14 - godny uwagi,
  - 18 - legendarny.
- Daj przeciętnym postaciom 3 OCHR, wytrzymałym 6 OCHR, a poważne zagrożenia dostaną 10+ OCHR.
- Użyj cech charakteru i stylu, aby pomóc im się wyróżnić.
- Dodaj cybermodyfikacje lub kontakty, aby podkreślić siłę lub wpływy BN.
- Pamiętaj, że OCHR jest  **Ochroną przed trafieniem** , a nie punktami życia. To miara odporności, szczęścia i sprytu – nie zdrowia.
